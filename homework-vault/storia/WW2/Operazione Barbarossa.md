**Operazione Barbarossa** (in tedesco: _Unternehmen Barbarossa_) era il [nome in codice](https://it.wikipedia.org/wiki/Nome_in_codice "Nome in codice") dell'invasione dell'[Unione Sovietica](https://it.wikipedia.org/wiki/Unione_Sovietica "Unione Sovietica") da parte della [Germania nazista](https://it.wikipedia.org/wiki/Germania_nazista "Germania nazista") e di alcune altre [potenze dell'Asse](https://it.wikipedia.org/wiki/Potenze_dell%27Asse "Potenze dell'Asse"), iniziata domenica 22 giugno 1941, durante la [seconda guerra mondiale](https://it.wikipedia.org/wiki/Seconda_guerra_mondiale "Seconda guerra mondiale"). L'operazione mise in atto l'obiettivo ideologico della Germania nazista di conquistare l'Unione Sovietica occidentale per ripopolarla di tedeschi. Il [Generalplan Ost](https://it.wikipedia.org/wiki/Generalplan_Ost "Generalplan Ost") mirava a utilizzare parte del popolo conquistato come forza lavoro a beneficio dell'impegno bellico dell'Asse, mentre quest'ultimo acquisiva le riserve di petrolio del [Caucaso](https://it.wikipedia.org/wiki/Caucaso "Caucaso") e le risorse agricole di vari territori sovietici. L'obiettivo finale includeva l'eventuale sterminio, la schiavitù, la [germanizzazione](https://it.wikipedia.org/wiki/Germanizzazione "Germanizzazione") e [deportazione](https://it.wikipedia.org/wiki/Deportazione "Deportazione") di massa in [Siberia](https://it.wikipedia.org/wiki/Siberia "Siberia") dei popoli slavi e la creazione di più _[Lebensraum](https://it.wikipedia.org/wiki/Lebensraum "Lebensraum")_ (spazio vitale) per la Germania. 