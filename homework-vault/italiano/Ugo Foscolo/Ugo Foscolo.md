# Ugo Foscolo
Nasce nel 1778 a **Zacinto**, piccola isola del Mar Ionio sotto il dominio di Venezia ma facente parte del mondo greco. Muore solo, senza nessun affetto, **in esilio in Inghilterra nel 1827**. È ateo. Il padre forse era un aristocratico veneziano decaduto e diventato medico. La madre è **Diamantina Spatis**, greca. La nascita in un’isola greca, da madre greca, ha un grande significato nella vita del Foscolo.

Quando ha 10 anni muore il padre e Foscolo è costretto a diventare responsabile della madre e dei fratelli (comincia a formarsi in lui il problema della figura del padre). Si trasferisce a Venezia con tutta la famiglia, dove inizia a studiare più che altro come autodidatta. Rimane colpito dalla letteratura e dalla filosofia classica, ma studia anche le tematiche approfondite dagli **Illuministi**. Desideroso di gloria e di successo, amante del lusso e dei piaceri, attratto e affascinato dall’aristocrazia, ha storie d’amore con bellissime nobildonne aristocratiche. Questi amori però sono causa di inquietudine interiore e di un **vagabondaggio sfrenato in tante città d’Italia, Francia e Inghilterra**.

**La sua prima poesia viene scritta dopo la Rivoluzione Francese**, quando prende il potere Napoleone. Foscolo continua a comporre capolavori soprattutto durante il dominio francese nel Nord Italia. **Nei suoi testi domina l’autobiografismo che permette di capire facilmente il contesto storico in cui viene scritta la poesia.** Foscolo è prevalentemente un poeta. Ma la poesia pur dando gloria non dava ciò di cui sfamarsi. Per questo motivo **Foscolo diventa un militare dell’esercito di Napoleone Bonaparte**. Lo stipendio che riceve non è comunque sufficiente a far fronte a tutti i vizi che si permette: conseguenza di tutto ciò è l’esuberante indebitamento in cui vive tutta la vita.

## A Zacinto
Il **dolore dell’esilio**, tema foscoliano per eccellenza, anima il ritmo inquieto di questo sonetto che compose negli ultimi mesi del 1802 e nei primi del 1803.

*Né più mai toccherò le sacre sponde  
Ove il mio corpo fanciulletto giacque,  
Zacinto mia, che te specchi nell’onde  
Del greco mar, da cui vergine nacque*

*Venere, e fea quelle isole feconde  
Col suo primo sorriso, onde non tacque  
Le tue limpide nubi e le tue fronde  
L’inclito verso di colui che l’acque*

*Cantò fatali, ed il diverso esiglio  
Per cui bello di fama e di sventura  
Baciò la sua petrosa Itaca Ulisse.*

*Tu non altro che il canto avrai del figlio,  
O materna mia terra; a noi prescrisse  
Il fato illacrimata sepoltura.*

Il testo ha un incipit estremamente forte con tre **negazioni in** **climax**: «Né più mai» (v. 1), che apre il primo dei due periodi che compongono il sonetto, entrambi aperti da una negazione. Il primo periodo, come detto, parte da «Né più mai» e termina al v. 11; il secondo parte dalla negazione, al v. 12, «Tu non altro» e termina con il sonetto stesso. Nel primo periodo dominano gli **enjambements**: «nacque / Venere» (vv. 4-5); «onde / del greco mar» (vv. 3-4); «tacque /le tue limpide nubi» (vv. 6-7); «l’acque / cantò» (vv. 8-9).       

Ci sono poi le **anastrofi** «vergine nacque / Venere» (vv. 4-5); «l’acque / cantò fatali» (vv. 8-9); «il canto avrai del figlio» (v. 12) Gli enjambements insieme alla catena di congiungimenti sintattici («ove», «che», «da cui», «e», «di colui che», «per cui») e alle anastrofi servono per creare un **unico e tortuoso discorso lirico** che si modelli sull’irrequietezza della passione soggettiva e che ricordi l’errare tortuoso di Ulisse e del poeta, oltre che le frastagliate coste della Grecia.       

**Foscolo** quindi, pur adottando uno **schema classico**, riesce a dissolvere la ritmica tradizionale dei sonetti che volevano la coincidenza di periodi sintattici e strofe. Un altro enjambement con diverso effetto è nella terzina finale (quindi nel secondo periodo): «prescrisse / il fato» (vv. 13-14), che dà risalto al secondo termine, il soggetto, tra l’altro posposto al verbo, che sottolinea in modo solenne l’ineluttabilità del destino («il fato»). A questo andamento ritmico si unisce un sapiente uso delle sonorità; molte sono le **allitterazioni**, alcune più dolci, «sacre sponde» (v. 1); «fea… feconde» (v. 5); «vergine… / Venere» (vv. 4-5) «o materna mia terra» (v. 13); «ed il diverso esiglio» (v. 11); altre più dure: «L’inclito verso di colui che l’acque / cantò fatali» (vv. 8-9).       

Alla propria patria **Foscolo** si rivolge usando due **apostrofi**, una per ogni periodo: «Zacinto mia» (v. 3); «o materna mia terra» (v. 13). Molto elegante è la **perifrasi** per indicare il poeta Omero, «colui che l’acque / cantò fatali» (vv. 8-9). Si può inoltre rilevare l’uso frequente della **sineddoche**: «sponde» per indicare le coste (v. 1); «limpide nubi», che è anche **ossimoro**, per indicare il clima altalenante della Grecia (v. 7); «fronde» per indicare i boschi (v. 7); «inclito verso» per indicare tutta l’opera di Omero (v. 8). È presente una **litote**: «non tacque» (v. 6), per affermare il contrario: ossia ‘celebrò’, ‘glorificò’.

**Venere**, all’inizio della seconda quartina, riveste una **rilevanza tematica decisiva**: ella è **amore**, bellezza, grazia, sorge dal mare e rende fertili col suo sorriso tutte le terre. Vagheggiata e cantata, sembrano concentrarsi tutte le illusioni di **Foscolo**, come si trattasse del riparo felice della sua [[#Ugo Foscolo|adolescenza]] perduta e delle perdute speranze.

A che serve, dunque, questo vagare alla deriva? Come salvare il senso dell’esistenza? Il **paragone con Ulisse** sembra quasi un obbligo: entrambi sono raminghi, vagano di terra in terra, senza trovare pace, perdendo anzi quasi la speranza del giorno in cui torneranno; ma solo Ulisse torna, **Foscolo** invece intuisce che morirà in **terra straniera**, lontano dalla madrepatria che ha in comune con Ulisse.

## Alla sera
Il sole declina, le ombre si allungano, la luce è inghiottita dalle tenebre; le **anime inquiete** contemplano questo spettacolo e la notte, materna, le accoglie. E il pensiero vaga verso quel nulla, distendendosi nell’oscurità, e abbraccia le stelle, e le nubi cupe che portano la tempesta, o gli zefiri sereni dell’estate. Si creano sogni e fantasmi. **La sera** si trasforma nella notte e, di notte, si chiudono gli occhi, **senza la certezza** di riaprirli l’indomani 
([[David Hume]], "Domani il sole non sorgerà", principrio di non causalità).

*I'm waiting for the night to fall  
When everything is bearable  
And there in the still, all that you feel  
Is tranquility*

>Depeche Mode, Waiting for the night

*Forse perché della fatal quïete  
Tu sei l’immago, a me sí cara vieni,  
O Sera! E quando ti corteggian liete  
Le nubi estive e i zeffiri sereni,*                     
  
*E quando dal nevoso aere inquïete  
Tenebre e lunghe all’universo meni,  
Sempre scendi invocata, e le secrete  
Vie del mio cor soavemente tieni.*                  
  
*Vagar mi fai co’ miei pensier su l’orme  
Che vanno al nulla eterno; e intanto fugge  
Questo reo tempo, e van con lui le torme*     
  
*Delle cure onde meco egli si strugge;  
E mentre io guardo la tua pace, dorme  
Quello spirto guerrier ch’entro mi rugge.*

Fondamentale è la **metafora** «fatal quïete» (v. 1), che sta a significare la morte, appunto quiete voluta dal fato, destino di tutti gli uomini. La costruzione delle due quartine vede posposto il verbo principale al v. 7 per enfatizzare le **due immagini della sera** (quella estiva-primaverile e quella autunnale-invernale) per far sì che precedano con la loro bellezza la seguente riflessione poetico-filosofica presente nelle due terzine. Inoltre **la sera** viene prima goduta nella sua bellezza cangiante e mutevole, e poi considerata scaturigine di riflessione. Al v. 4 abbiamo il **parallelismo** «nubi estive… zeffiri sereni»