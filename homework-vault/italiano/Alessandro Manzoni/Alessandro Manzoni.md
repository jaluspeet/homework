# Alessandro Manzoni
Nasce a Milano nel 1785 da Giulia Beccaria, figlia dell’illuminista [Cesare Beccaria](https://it.wikipedia.org/wiki/Dei_delitti_e_delle_pene). I primi anni di collegio lasciano in lui un ricordo del tutto negativo ma lo avviano alla conoscenza di autori moderni come Alfieri e Parini e alla lettura dei pensatori francesi illuministi: la discendenza da Beccaria e l’ambiente milanese pongono sicuramente delle solide basi.

Nel 1805 Alessandro Manzoni si trasferisce a Parigi dove la madre viveva con Carlo Imbonati, il nuovo compagno che morì però improvvisamente prima dell’arrivo del giovane in Francia. Questo evento luttuoso portò ad un forte legame fra Manzoni e sua madre che non si attenuò mai.  

Nel 1808 sposa, con rito calvinista, Enrichetta Blondel, che fu sua compagna anche nel graduale processo di conversione verso il giansenismo che avvenne dopo il “miracolo di San Rocco” quando Manzoni, durante la festa patronale, si perse nella grande calca parigina e, preso dal panico, invocò Dio perché riuscisse a ritrovare sua moglie e la strada di casa.  
**La conversione religiosa di Alessandro Manzoni coincide con un distacco definitivo dalla poesia classicheggiante e neoclassica.**

Dal 1820 Manzoni è a Milano e comincia per lui un periodo appartato ma assolutamente creativo. Comincia in questi anni la stesura della prima versione de **I Promessi Sposi** che viene pubblicato in una prima edizione del 1821-1823 con il titolo di Fermo e Lucia.     

## La lingua italiana
Gli anni seguenti vedono Alessandro Manzoni impegnato in una profonda riflessione sulla storiografia e sulla lingua italiana.
La questione della lingua diventava secondo Manzoni un tassello fondamentale per la costruzione di questa identità. Ricordiamo che in Italia solo la lingua letteraria ha uno statuto ormai riconosciuto sul piano nazionale, si usa cioè il fiorentino come lingua ufficiale scritta, ma il resto del popolo oltre a parlare esclusivamente dialetto è anche analfabeta e il fiorentino pone la popolazione davanti alla stessa difficoltà che si avrebbe davanti una lingua straniera.        
Alessandro Manzoni, che dal 1861 è senatore del neonato regno d’Italia, in linea con le idee romantiche che sposò nel corso della sua vita, **predilesse una lingua fiorentina ma semplice**.
La morte di Manzoni avvenne a Milano nel 1873 e fu occasione di solenni cerimonie che ispirarono anche una Messa da Requiem di [[Giuseppe Verdi]].      

## Il pensiero di Manzoni
1. **Eredità dell’Illuminismo**: alla base del pensiero di Manzoni. Il suo metodo nell’affrontare questioni letterarie e politiche è razionale e analitico. Critica i pregiudizi e le superstizioni ma, a differenza degli illuministi, Manzoni è segnato da una profonda disillusione verso la Storia. La sua religiosità lo porta a vedere l’uomo incapace di cavarsela con i propri mezzi, l’uomo un essere imperfetto e perennemente corrotto che non ha modo di risollevare il processo storico verso una nuova età dell’oro.
2. **L’interesse per la Storia**: nonostante questa visione pessimistica l’interesse e la passione per la storia sono un punto fondamentale nel lavoro di Manzoni. Il fatto che la storia non sia un processo evolutivo verso un crescendo positivo non implica che l’indagine storiografica non sia istruttiva, appassionante e da rivalutare. Non lo interessano i governi o le guerre disputate fra i capi di Stato, poiché nutre una forte attenzione verso le masse e la loro sofferenza perdurante nei secoli. Il suo interesse storiografico è dunque di carattere fortemente **romantico**
3. **Il romanticismo**: in Italia il Romanticismo aveva tralasciato le tematiche più irrazionali e sconvolgenti che questo movimento aveva avuto nel resto d’Europa. Manzoni accoglie lo stesso tipo di Romanticismo e cioè rifiuta le idee di assoluto, di irrazionalità e di sentimentalismo prediligendo l’interesse verso il popolo e le credenze popolari, rifiutando la rigidità del classicismo per una letteratura “vera” 

# I promessi sposi
[testo](http://www.letteraturaitaliana.net/pdf/Volume_8/t337.pdf)
La stesura de I Promessi Sposi si dispiega attraverso due decenni e tre diverse redazioni che porteranno alla finale edizione degli anni quaranta dell’Ottocento.
Si passa da una versione provvisoria e da una veste linguistica lombarda, quella del Fermo e Lucia del 1821, all’edizione rivista e completa, linguisticamente coerente con le idee di Manzoni, del 1841 con il titolo di Promessi Sposi.

Una prima stesura (1821-23) del “Fermo e Lucia” (titolo convenzionalmente ripreso da un appunto presente sul manoscritto); Una seconda stesura (1823-27) pubblicata con il titolo di “**Gli sposi Promessi**” nel 1827; La revisione e stesura definitiva de “**I Promessi Sposi**”, portata a termine fra il 1827 e il 1840.

1. I protagonisti sono popolani, umili, travolti da avvenimenti storici a loro estranei. Lotte di potere, epidemia di peste, rivolte cittadine mostrano la ricerca storica. 
2. Il lieto fine è affidato alla Divina Provvidenza: la peste uccide gli antagonisti e fa ricongiungere gli innamorati.
3. Vengono rotte le [[#Lettera al signor Chauvet sull’unità di tempo e di luogo nella tragedia|unità aristoteliche]]

## **Le Odi civili**
Seguono la forma e il linguaggio degli Inni Sacri. Le più importanti sono Marzo 1821 e il Cinque Maggio, composta quando Manzoni venne a conoscenza della morte di Napoleone Bonaparte. La prima è ispirata alla speranza, disillusa, della liberazione di Milano dagli austriaci per opera del re sabaudo Carlo Alberto. Il fatto non avvenne e anzi la città fu sottoposta a una dura repressione e censura ma nel 1848 venne pubblicata dal suo autore con l’incitamento agli italiani di unirsi per liberare il Paese.

[testo](https://it.wikipedia.org/wiki/Il_cinque_maggio)
Il **cinque maggio**, una delle odi più note di Alessandro Manzoni, presta l’occasione all’autore per riflettere sulla vanità delle azioni umane sulla terra e sulla possibilità di una redenzione nella fede che è riuscita a placare anche l’animo bellicoso di Napoleone lasciandolo morire in pace.

## Dagli atri muscosi dai fori cadenti
[testo](https://it.wikisource.org/wiki/Adelchi/Coro_dell%27atto_terzo)
Coro dell’atto terzo: Descrizione. Come nel Conte di Carmagnola un coro commentava la battaglia di Maclodio, così nell’Adelchi un coro, collocato alla fine dell’atto III, è dedicato alla guerra fra Franchi e Longobardi.
Di nuovo l’autore si rivolge ai Latini (cioè agli Italiani di allora) per esortarli a non farsi illusioni e a prendere in mano il proprio destino senza contare sull’aiuto straniero.
Il coro si divide in due parti: la descrizione (v.1-130) del conflitto tra Franchi e Longobardi e del comportamento imbelle di una popolazione, quella latina, che non è un popolo ma un “volgo disperso”; e l’esortazione ai Latini  (v. 31-66) a non aspettarsi la liberazione dai Franchi ( è implicitamente agli Italiani ad affidarsi alle proprie forze per realizzare l’unità d’Italia).
METRICA: Strofe di sei dodecasillabi, il terzo e il sesto tronchi.
Schema delle rime: AABCCB.

## Lettera al signor Chauvet sull’unità di tempo e di luogo nella tragedia
[testo](https://www.pearson.it/letteraturapuntoit/contents/files/manz_chauvet.pdf)
Dopo la pubblicazione, nel 1820, la tragedia di Manzoni Il Conte di Carmagnola si diffuse ben presto in tutta Europa, in particolare in Francia; qui, sulla rivista letteraria “Lycée Français” apparve una recensione dell’opera scritta dal critico teatrale Victor Chauvet, il quale, pur valutando positivamente la tragedia, **ne biasimava il distacco dalle regole aristoteliche**, che sancivano l’unità di azione, di tempo e di luogo. In risposta a queste obiezioni, Manzoni scrisse in francese una lettera – che sarà pubblicata solo tre anni più tardi, nel 1823 in cui spiega le motivazioni che lo hanno portato, nella stesura delle sue tragedie, ad abbandonare le unità stabilite da Aristotele. Nel brano che segue Manzoni affronta la questione a partire dall’analisi di due note opere teatrali.

Nei primi versi Manzoni critica la poesia fondata sulla pura invenzione e sul sentimento, svincolata percio dalla rappresentazione della realta storica. Essa è infatti una poesia facile, che non richiede sforzo intellettuale. la grande letteratura rifiuta l'invenzione e ha per soggetto il vero.

L'unità dell'azione, per Manzoni, è intrinseca ai fatti e non può essere stabilita da regole estrinseche e arbitrarie rispetto alla narrazione. Garanzia di rispetto della verità è, allora, l'assumere i soggetti dalla storia; per illustrare questi aspetti, Manzoni prende come esempio i drammi storici di Shakespeare. L'autore fa anche alcune riflessioni sul "romanzesco": il suo scoglio è rappresentato dal falso, dato dall'artificiosità propria delle vicende narrate, costruite senza seguire le vere dinamiche della natura umana. Quanto, invece, più si studia drammaticamente una vicenda storica, tanto più si coglie una ragione semplice e profonda: un che di individuale che rivela una parte della nostra natura e del nostro destino.

## Lettera a Cesare d'Azeglio sul romanticismo 
[testo](https://www.pearson.it/letteraturapuntoit/contents/files/manz_dazeglio.pdf)
Il marchese Cesare D'Azeglio aveva pubblicato, sulla rivista "L'amico d'Italia", la Pentecoste di Manzoni. Elogiando l'autore, egli avanzava, tuttavia, delle riserve sulla validità e la durata del sistema romantico. Manzoni gli risponde nel settembre del 1823; la lettera, pubblicata nel 1846 senza il suo consenso, fu da lui ripubblicata nel 1870 con delle varianti. Ricollegandosi alla polemica classico-romantica, Manzoni innanzitutto puntualizza le tre critiche delineate dal Romanticismo, che avrebbero dovuto ispirare la nuova letteratura: 1) il rifiuto della mitologia, 2) il rifiuto dell'imitazione servile dei classici, 3) il rifiuto delle regole arbitrarie, in particolare di quelle aristoteliche di unità di tempo e di luogo. Il Romanticismo è, inoltre, preferibile al sistema letterario tradizionale per la sua maggiore tendenza cristiana. Il classicismo, infatti, adottando le immagini del mondo pagano, sostiene le idee morali e la concezione della vita propria di quel mondo. Per quanto riguarda i valori in positivo sostenuti dal Romanticismo, Manzoni riconosce: 1) il vero come oggetto, che solo crea un diletto nobile che eleva e arricchisce la mente; 2) l'interessante come mezzo (elementi della vita comune capaci di coinvolgere non soltanto i letterati); 3) l'utile morale come scopo (confermando così come, per Manzoni, il bello non sia un valore autonomo, se privo di una giustificazione etica).
 
Al termine della lettera, Manzoni riconosce la difficoltà nel definire il concetto di "vero" nelle opere di immaginazione, avanzando così la problematica estetica che lo travaglierà per molti anni e che lo porterà, con coerenza implacabile, all'abbandono della letteratura.